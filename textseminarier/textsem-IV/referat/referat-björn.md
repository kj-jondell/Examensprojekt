---
# title: "Referat av Anna Björns examenstext"
# author: Karl Johannes Jondell
# date: 14 december, 2020
geometry: margin=3cm
output: pdf_document
---

# Anna Björns examenstext (elektroakustisk komposition, kandidat)

Anna Björns kandidatarbete från 2018 har titeln *"Kokong -- ett förändringsverk: Ljudinstallationer med utgångspunkt i biologiska processer"* och är dels en diskussion om ljudinstallationer i stort (med exempel från ljudinstallationer gjorda av fem andra kompositörer/konstnärer) och dels en dokumentation av och reflektion om hennes egna verk, *Kokong*. Hon presenterar de fem ljudinstallationerna (som alla förhåller sig till biologiska processer) med bild och beskrivande text, och låter dessa vara en sorts inramning till texten om sitt egna verk. Hon formulerar tydligt den frågeställning som hon förhåller sig till genom texten: "*hur ljudinstallationer kan skapas med utgångspunkt i biologiska processer*".

Den språkliga stilen som Anna använder i sin text är mycket mer saklig och "*opersonlig*" än andra examenstexter jag har läst. Även om hon använder personliga/possessiva pronomen i första person (*jag* och *mitt*) formulerar hon sig även ofta helt utan pronomen, vilket ger texten en väldigt akademisk karaktär. Detta kan även hänga ihop med det Anna skriver om i början av texten: att hon önskar att musiken inte ska vara personlig eller spegla hennes egna känslor eller reflektioner. Jag saknar en vidare utveckling av detta resonemang, det känns lite ovanligt (eller kanske konceptuellt...) att önska att ens musik ska vara oberoende av en själv.

Hon använder, förutom referenser av andra och tidigare verk, också ett antal litteraturreferenser. Eftersom hennes verk är så förankrat i ett naturvetenskapligt ämne -- utvecklingprocessen som larver genomgår i kokonger -- så tycker jag det är bra att hon underbygger detta med referenser. 

Texten är tydligt centrerat runt hennes egna arbete, och beskriver detta väldigt bra. Eftersom jag var på utställningen av hennes masterarbete -- där hon hade arbetat vidare med kokongerna -- kanske mitt intryck har färgats av att ha upplevt verket i verkligheten, men jag vill ändå säga att texten för sig själv målar upp en riktig bild av resultatet. 
